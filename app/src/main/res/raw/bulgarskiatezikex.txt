“БЪЛГАРСКИЯТ ЕЗИК”, ИВАН ВАЗОВ
Вариант на синтезиран анализ

1. Творческа история.
Замисълът за създаването нa творбата откриваме в авторовата бележка, поставена под текста: “Написано в ответ на единодушни тогава твърдения за грубост и немузикалност на нашия език, твърдения, давани от чужденците, които пишеха за нова България, в това число и русите. В хармония с тях повтаряха това и самите българи.” Писано в 1883 г., стихотворението се родее с “Родна реч” (1914 г.) и “Езикът наш” (1916 г.)
2. Смисъл на заглавието
Заглавието носи и темата (за езика) и идеята (за българщината).
Какво е лексикалното значение на двете думи?
Език (общо значение) - средство за общуване, начин за предаване на мисли, чувства, състояния.
Български (индивидуално значение) - асоциации с родното - Отечество, история, бъдеще, реч, култура.
Един език. е не само средство за общуване. Неговите достойнства не се крият единствено в това, че чрез него се създава творчество, литература и изкуства. Езикът в своето историческо развитие се променя, развива се и се обогатява. Заглавието не е избрано случайно. Родната реч има преимуществото не само да отразява миналото, настоящето и бъдещето на един народ. Тя създава у човека чувството за национална принадлежност. Родният език е единственият, без който не можем. Той ни създава самочувствие, формира самосъзнание и обич към представата за “всичко мило нам и родно”: родина, бащин дом, майка. Така чрез заглавието и неговото асоциативно разчленяване се откриват идеите, вложени в произведението.
3.Идея
Възхищение и преклонение пред красотата на родния език. Срам и възмущение от всички онези - “чужди” и “наши” - които петнят езика и се отричат от него.
Езикът е не само комуникационно средство, а и оръжие за запазване нa самосъзнанието. Защитавайки езика, Вазов защитава всичко, което е “българско и родно” и то не с друго, а с възможностите на самия език.
Човек, който се срамува от езика си и го отхвърля, все едно отрича себе си, своята история, род и отечество.
4. Образи
Основен е образът на езика. Той е одухотворен, оживял. Видян е не като мъртва даденост, а като развиващ се организъм, жизненоважен за човека. Речта, както всичко останало, има свое сътворение, история, настояще и бъдеще. Представена е драмата на нещо, което има свое сърце, кръв и душа. Езикът на хората като цяло (а в частност и българският) е проява на човечност и хуманизъм. Съпътстващи образи - на дедите, на майката, на Родината, на хулителите, на поета.
5.Жанр
Стихотворението притежава жанровите особености на одата. В него е изразено авторовото чувство на възторг и преклонение пред родния език, пламенно са заявени личните пристрастия на поета. Ярко личи и чувството на гняв и обида във връзка с клеветите, отправени към родната реч. Интонацията е тържествено-патетична и интимно изповедна.
6. Особености на стила и езика
Синтез на реторика, полемика, патос, диалогичност, висока поетична художественост, пунктуационна изразителност, висок емоционален градус, употреба на първо лице ед.ч., контраст.
7. Проблематика
Стихотворението разглежда множество проблеми: за езика като част от понятието родно, за националното самосъзнание на един народ, за предателството, родоотстъпничеството и клеветата, за обичта към род и отечество, за патриотизма като човешко качество, за литературните качества на нашия език.
8. Композиция
Стихотворението е изградено в осем четиристишни строфи. Основен композиционен похват е контрастът. Творбата е изградена като полемика (публичен спор по даден обществен проблем; целеустремена и темпераментна защита на важен обществено-политически въпрос).


СИНТЕЗИРАН АНАЛИЗ ПО СТРОФИ

ПЪРВА ЧАСТ - първите три строфи
В първите три строфи творбата е полемична - Вазов отхвърля несправедливите обвинения чрез достойнствата на езика - нравствени и естетически. Родното слово е показано не само като нравствена, а и като естетическа ценност - разкрити са качествата му, неговата прелест.

ПЪРВА СТРОФА
Отвежда ни към историята на езика, респективно - към народното минало. Основната идея - езикът ни е съхранил като българи и е опазил националното ни самосъзнание. Езикът е “свещен” в смисъл на “неприкосновен”, “свят”. Той е изстрадан от дедите, запазил е в себе си мъките и “стонове вековни” на един народ-страдалец.
Как да разтълкуваме стиховете: “Език на тая, дето ни роди / за радост не - за ядове отровни. “? С употребата на показателното местоимение “тая” Вазов, който се прекланя пред майката и и посвещава множество свои творби, надали демонстрира пренебрежение към нея. “Тая” визира отношение, опорочаващо родното, майчинското, святото и по-скоро изразява гняв към причинителя на злото - поробителя.
Основни чувства: възхищение - огорчение; мин. св. вр.
Тържествено-патетичното начало преминава постепенно в общо-полемично отношение. Основната форма е монолог, но се чува като диалог (обръщението-анафора “език”).

ВТОРА СТРОФА
Преход към съвременността. Вазов се обръща към онези, които нападат българския език. Хулите са отхвърлени пламенно и в защита на речта ни, поетът се обръща към качествата на самия език, чрез който именно разкрива прелестта на българското слово (мелодията е от “звуци сладки”). Авторът използва градация, за да покаже възхищението си от красотата на езика. Доминацията на това чувство е постигната чрез антитезисните епитети “гадки” / “сладки” (3 и 4 стих). “Език прекрасен” е вълнуващо поетическо обръщение като към живо същество, а не като към мъртва даденост. Категоричността е следствие от употребата на реторичния въпрос: “Кой те пощади?” (Никой).
Основни чувства: любов-присмех; мин. вр.

ТРЕТА СТРОФА
Възходящата градация нараства. Цялата строфа представлява разгърнат реторичен въпрос, интонационно преминаващ в задъхана изразителност - славослов, апотеоз на красотата на българския език. Характеристиката на неговите качества е великолепна - в езика има и сила: (“хубост, мощ”), и красота (“речта ти гъвкава, звънлива”), и разнообразие (“от руйни тонове какъв разкош”). На текстовата повърхност е обръщението към езика, но подтекстът е адресиран и полемизира с отрицателите на този език (“Разбра ли някой...”).
Основни чувства: възторг, опиянение, но и ирония, пренебрежение към ругателите; сег. вр.

ЧЕТВЪРТАТА СТРОФА - представлява преход между І и II и има структуро-разграничителна функция, заявява нова тема и позиция - остро негодувание и възмущение от хулителите.
Чувството отива към своята противоположност - любовта поражда обида, огорчение, срам. Поетът директно посочва и назовава отрицателите (“и чуждите, и нашите, във хор, отрекоха те...”). В тази строфа поетът дава пряк израз на своята болка. Пунктуацията е динамична.
Основни чувства: болезнено огорчение и страдание; мин. вр.


ВТОРА ЧАСТ - последните четири строфи
Те внушават нова художествена идея - езикът като средство и възможност за създаване на поезия. Основни чувства: грижа-гняв, презрение, ненавист.

ПЕТА СТРОФА
Поставя проблема за вечната красота на езика и неговите литературни възможности. Песента, според твореца, е геният народен, а брътвежът е орис зла за профанното съвременно общество, което се срамува и чуждее от родното. Тази строфа е най-грозното и срамно обвинение срещу родното слово.
Нападките срещу българския език са предадени в преизказни форми, като по този начин се подчертава цялата им безпочвеност и нелепост.
Основно чувство: болка.

ШЕСТА СТРОФА
Търпението и толерантността на чувствителната поетическа натура са изчерпани и снизхождението преминава в гняв и нетърпимост. Творецът излиза от своята анонимност и заговорва в 1 л., ед. ч., сегашно време: “Туй слушам се, откак' съм на света. / Се туй ругателство ужасно, .модно... “. “Се” изразява досада, преминала в нетърпимост. Ругателството е “ужасно”, престъпно именно защото е “модно”, т.е. временно, преходно. Заличават се вечни стойности. Всъщност “клеветите” са “вик на деня”, а не плод на дълбоко осмислена и обективна оценка. Оклеветен е българският език, следователно “всичко мило нам и родно”.
Основни чувства: досада, гняв, нетърпимост, обида.

СЕДМА И ОСМА СТРОФИ
Емоцията нараства (“Ох”). Променя се глаголното време - началото, което ни връща към историята със своето минало (мин. св. вр.); през развитието на поетическата идея в света на съвременността и сег.вр.; до последните две строфи, които са в бъдеще време (“ще взема”, “ще те обриша”, “ще накажа”), но възприемащо се като сега, на момента. Този ефект се постига от вече реализираната авторова идея в предходните редове - Вазов е реабилитирал чистотата и красотата на езика ни.
Любопитно е, че в предна редакция поетичните редове от последните две строфи сa били в условно наклонение, което само по себе си предполага известна вероятност. Окончателният, добре познат и на нас вариант декларира категоричност и недвусмисленост (пример - последният стих е звучал така: “аз хулниците твои бих наказал”, а сега: “аз хулницuте твои ще накажа”).

ИЗВОД
В духа на възрожденския патриотизъм, следвайки традицията на Паисий (“История славянобългарска”), Иван Вазов брани езика като оръжие за самосъхранение, оцеляване, себетърсене и развитие. Кое му дава право на това? Именно самочувствието му на народен поет и писател, създал своите класически творби на родната българска реч, му дават не само правото, но и го задължават да се изправи като покровител и слуга на езика и на всичко българско; което представлява той.

<a href="http://www.kaminata.net/forum/sinteziran-analiz-na-balgarskiyat-ezik-t73273.html">Линк към Камината.нет</a>
