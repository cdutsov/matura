Коментар на проблема за безсмъртието в любовта в стихотворението „Прощално " на Н. Ващаров

В българската литература има много бележити творци и един от тях е Никола Вапцаров. Неговото творчество, изтъкано от множество различни съдби, играе значителна роля в българското културно наследство. Творческата насоченост на този българин е пределно слята и обвързана с човека, с действителността, в която живее, с времето и неговите особености. В една епоха на прогрес и развитие поетът описва жестоката действителност и суровите условия за живот на съществуващата по неговото време работническа класа.
Заедно с „Борбата е безмилостно жестока" „Прощално" е другото предсмъртно стихотворение на Вапцаров, което обаче заявява своя конкретен адресат още с посвещението — то не е разговор със самия себе си, а последна реплика в интимен диалог с любимата жена.
В текста лирическият субект изживява/описва своите завръщания от отвъдното, завръщания не толкова у дома, колкото при някого. Завръщането обаче изключва света извън съня на любимата жена - лирическият герой е едновременно в съня като възможност за общуване и извън него - като наблюдаващ съня на жената. Той търси самодостатъчния контакт, отстранил всичко, което е извън техния общ, съграждай от него свят.
Любовта е обезтелесена, тъй като е възможна единствено извън допира на телата. Тя е белязана от кротостта на мъртвия, от успокоеността на неговия дух. Затова той описва свят на души, в който може да се завръща, но пълноценността на завръщането му е постижима единствено когато е очакван, несъзнавано желан и усещан като дискретно присъствие в съня. Телесността е подсказана/загатната само от погледа, от любуването, сведена е до насищането в гледането. Така тя остава именно в сферата на граничното, на обезтелесеното.
Изреченото в началото на текста колебливо „понякога" - когато пожелая или когато се осмеля, както и сравнението „като нечакан и далечен гост" сякаш подсказват не толкова несигурността на човека, че бива очакван, колкото собственото му съмнение в правото и правилността да се завръща от отвъдното. Защото световете вече са разделени и неподлежащи на сливане - те могат да имат само точки на допиране в съня на живите.
Самоописването чрез думата „гост" от своя страна се основава като че ли на разбирането, че гостът не може да бъде прокуждан, че той трябва да бъде приет, да даде дар, но и да получи нещо в замяна. Незабележимостта на госта сигнализира именно неговата безплътност, неговата невидимост и същевременно неговата сила да преодолее мрака, да види.
Цялото стихотворение е пронизано от желанието за бъдеще (не са случайни преобладаващите форми на бъдеще време), за случване на онова, което е невъзможно да ре случва в реалността. Това е бъдеще, наситено с повторителност, с многократност на завръщането - „ще идвам", а не „ще дойда", но разказът не е завършен от аналогичната й форма „ще си отивам". „Ще си отида" описва какво ще се случи след като веднъж съм дошъл, но сякаш сигнализира възможността желаното да се случи само веднъж, защото подобна засрещнатост в съня е лишена от бъдеще, дори когато се повтаря.
Драмата на човека е овладяна, потисната. Желанието му е възможно в еднократността, не и в повторителността, защото той е осъден да напусне не само света на живата своя любима жена, но и света на нейните сънища. Така лирическият човек предварително се освобождава от напреженията на своята драма и освобождава другите от себе си, от собственото си небитие.
Наред с това обаче лирическият субект разполага себе си в мигове, които по своята емоционална наситеност са равнозначни на вечност. Защото финалът на стихотворението сякаш задава въпроса: Ще се наситя ли някога да те гледам, да бъда в съня ти, да бдя над съня ти?, за да се стигне до целувката за сбогом.