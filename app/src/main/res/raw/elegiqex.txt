Поезията на Христо Ботев изгражда образа на един неспокоен, бунтовен, но самотен човек, който се стреми да обвърже историческата съдба на народа си с моралния избор на всеки отделен човек. Стихотворението Елегия е пределно съкровено, разкриващо драматичните душевни терзания на лирическия герой в порива му да проумее и да намери своето място в живота. Образът на събеседника е особено важен, защото служи като подтик за лирическа изповедност. В центъра на изповедта стои едно особено емоционално състояние трудността, нравствената невъзможност да се живее в света на робството. Дълбоко в себе си героят е принуден да води друг, различен живот живот в тайното страдание и в мъчително душевно терзание. Тук се открояват и два от основните мотиви в ботевата поезия този за изпепеляващата раздвоеност и разтерзаност на душата и този за самотата.
Всяка ботева творба е една дълбоко изстрадана болка, една ясно осъзната и категорична личностна позиция. В стихотворението си Елегия авторът изобличава тъмните социални сили и духовна убогост, поддържащи царството на насилието и лъжата.
Темата за нерадостната робска участ на народа е една от най-ранните във възрожденската ни литература. Тя е и основния смисъл на книжовната дейност и на Паисий, и на Софроний, на първите стихотворци, на Славейков, на Каравелов, на много други творци Но в Елегия (тъжно стихотворение) тя за първи път прозвучава така силно. Заредена с искрена художествена енергия се оказва още началната, въвеждащата метафора. Един познат и нееднократно използван дотогава образ на дълбокия сън, от който трябва да се събуди народното съзнание, придобива изключителна мащабност и сила:
Кажи ми, кажи, бедний народе,
Кой те в таз робска люлка люлее?
Първите две строфи ни припомнят удивителната способност на Ботев да съчетава привидно далечни по своята същност или историческа хронология и характеристики явления и да ги подчинява на една художествена идея: от Юда до мъчителите на Спасителя, през Лойола и фарисеите, които пеят: Търпи и ще си спасиш душата, до нов кърджалия, нова полуда. Всичко е казано в границите само на няколко стиха, с достатъчно добре характеризиращи всеки от символите обстоятелства. Прекъсванията на авторовата реч са кратки като че ли изстреляни въпроси: Тоя ли? кажи ми. И с отговор, който е страшен като тишината след изстрела, защото тя е тишина, заредена със смърт: мълчи народа!. В нашата литература няма по-силен, по-безнадежден образ на духовна и политическа смърт, до която едно варварско робство е довело цял народ:
Глухо и страшно гърмят окови,
Не чуй се от тях глас за свобода.
Нещо митично, прометеевски трагично и величествено има в поетическия образ на народа: намръщен само с глава той сочи. Парадоксалната логика на поетическата фантазия на Ботев предлага почти сюреалистични образи: не тялото е разпънато на кръста, а кръстът е забит в живо тело; не роби са оковани във вериги, а ръжда разяда глозгани кости. Предполагащия мащабност и епичност образ на народното страдание е изкристализирал в неочаквания и само на пръв поглед странен образ: смок е засмукал