С елегията Майце си Ботев поставя началото на гениалното си творчество.Написана в Одеса и публикувана в Славейковия вестник Гайда,творбата ясно отразява тягостното положение, в което се е намирал поетът както в Русия,така и в Румъния.
Още тук е заложена една тенденция,която остава присъща за цялото му творчество-автобиографизмът, произтичащ от болезненото изживяване на действителността. Ако се обърнем към реалния биографичен контекст,ще видим,че в отношенията на поета с майка му има доста сходни с поезията му проекции( чувството за неизпълнен родов дълг, гнетящо години наред твореца, е въплътено в част от произведенията му). Заедно с това в светлината на цялото Ботево творчество Майце си има стойност и на теза,защото
разгръща и разрешава проблеми,които в останалите творби се пресемантизират- т.е.обогатяват се и се развиват- за скитничеството, за неразбирането и отчуждението, за Дома и Пътя; появяват се образите на майката,на покосената младост ,на смъртта-спасение.
Майце си е мъчителна и напрегната изповед за човешката неудовлетвореност, за състоянието на отчаяност и самотност, за житейското обезверяване и духовната безжизненост, за загубата на духовните идеали. В центъра на елегията е човекът на новото време, който преосмисля, подлага на съмнение наложеното му битие,търси начина за спасение от тегобите на живота и опора в този така драматичен за себе си момент.
Като конструкционна основа на творбата е използван един от най-често използваните народопесенни модели- разговорът между майка и син( четири от двайсетте Ботеви стихотворения са изградени изцяло или частично по този начин- Майце си , Хайдути, На прощаване, Обесването на Васил Левски). Разбира се ,не става дума за диалог в истинския смисъл на понятието.Разговорът с майката е предизвикан във въображението на лирическия Аз. В минути на раздвоение и душевна тревога той търси опора и я
намира единствено в нейния образ.
Образът на майката е изведен още в заглавието, което звучи като послание,и до финала на творбата той има трайно присъствие- към него е насочен речевият жест от началото до края. Умалителните обръщения, въпросите, признанията разкриватсилна обич и привързаност, желание за изповед и прошка:
Ти ли си ,мале, тъй жално пела,
ти ли си мене три годин клела,
та скитник ходя злочестен ази
и срещам това, що душа мрази?
Напускайки дома, човекът попада в безприютието на пътя, в далечни и чужди земи, които поставят пред изпитания неговата самоличност. Скитничеството притежава двойна смислова фиксираност- то е загубване,лишеност, прокуденост, но и пътуване, движение към промяна, алтернатива на покорността. В Майце си преобладават най-вече негативните характеристики на пътя- той е мъчително лутане из студената немилост на света. Той е път, от който трябва да се завърнеш.

