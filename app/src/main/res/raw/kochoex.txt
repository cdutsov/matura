Трагизъм и величие в одата „Кочо”

Одата „Кочо” най-пълно реализира един от замислите на Вазов – да провокира у съвременниците си стремеж към идентификация с възрожденците, да ги накара отново да съпреживеят драматичната съдба на Възраждането и така да се почувстват обвързани с него.
Стихотворението е свръхемоционален „разказ” за събитие, побиращо в себе си ужаса и потискащите поуки на един погром. Събитието е обвързано със загубата и гибелта на разбунтувалите се. Българите са не просто неимоверни страдалци, но и изоставени от Бога, неспособни да осъществят мечтите си. Заедно с това обаче героите, които не научават какво означава политическа свобода, я постигат като житейски избор; Кочо става свободен, защото решава да умре. 
Една от задачите на одата е да шокира – тя съдържа трудно поносими картини на ужас, проследява динамиката на обречеността. Така събужда потрес у читателите. Това води до присъствието на натуралистични детайли, затова и чувствата, и образите излизат извън обичайното.
Заедно с това Вазов подчертава целостността, монолитността на колектива – мотив, характерен и за други стихотворения от цикъла. Това единство непряко е противопоставено на изгубеното усещане за общността след Освобождението. В одата колективът означава патриархалния свят (майката, чедото, синът, мъжът, жената любима, децата, бабата, дядото). Всички негови представители са изоставили патриархалната си роля, за да се превърнат във воини. В ужаса на боя рухват нормалните човешки пориви и роли, установява се първичният закон – на кръвта.
Нарушаването на нормата и безизходицата на ситуацията са надмогнати чрез самоизтреблението, най-пълно представено чрез образа и постъпките на Кочо. В героичността на неговото решение има нещо почти нечовешко – той унищожава всяка възможност за бъдеще на семейството си. Както и в други стихотворения великото, прекрасното, ужасното размиват границите си.
Кочо носи черти, които можем да открием и при други герои от „Епопеята” – (Левски напуска църквата, Бенковски се самоубива, Михаил Жеков убива брат си, за да не се предаде). Необикновената
Драматична съдба на народа, необикновеното време налагат на човека трагична участ – той се оказва изправен срещу изконни ценности на общността, на човечеството, на собствения си свят. И при това умира, без да е постигнал целта си.
И все пак Вазовият текст не остава при чувството за безизходна победеност, за пълен провал. Това е постигнато чрез „разширяване на реалността”, чрез излизане от конкретното събитие. Така Перущица застава до известните от историята имена. Оказва се, че тя може да реализира подвига на тези, които са имали крепости, оръжие, водачи. И заради това българите не само повтарят образците на героично поведение, но и ги надмогват.
Съпоставяйки българското и чуждото, Вазов създава памет за българщината, изгражда българския героичен пантеон.

<a href="http://www.kaminata.net/forum/tragizam-i-velichie-v-odata-kocho-t55948.html">Линк към Камината.нет</a>
