    С това кратко стихотворение завършва поетичната книга „Стихотворения” на Д. Дебелянов, издадена четири години след смъртта му (1920 г.) от приятелите на поета. Те поместват включените в нея поетически творби в своеобразната рамка на две „песни”: стихосбирката се открива с „Черна песен” и се закрива със „Сиротна песен”. Смисловата натовареност на това композиционно решение е осезаема. Освен със сложната и многопосочна поетическа семантика на лексемата песен, то привлича вниманието и със съпоставката между двата епитета в заглавията на стихотворенията. И „черна”, и „сиротна” се вписват в преобладаващия лексикален облик на Дебеляновата поезия, която смирено и сдържано, и същевременно със забележителна последователност изговаря свойствените за лирическия Аз състояния на скръбност и самотност. От друга страна, дори и на повърхностния поглед не би убегнала многозначителната разлика в себеизживяването на Аз-а в двете творби. От обезнадежден пленник на непобедимото си съзнание за непреоделимост на вътрешните си противоречия и за несъгласуемост на крайностите, между които е разпънато съществуването му („Черна песен”), той се превръща в „спокоен” владетел на „своя път” („Сиротна песен”). Наред с тъгата и горестта това последно поетическо послание на Димчо Дебелянов прозвучава с внушението за постигнатост на някаво необикновено вътрешно успокоение и уравновесеност. Няма и следа от напрегнатостта и драматизма на „Черна песен”, причинени от постоянното разминаване между очакване и действителност. Напълно преодоляно е самото очакване – няма намерения, планове, предначертания, няма илюзии. На близката и възможна перспектива на смъртта („ако загина на война”) лирическият Аз гледа ясно и без сянка на вътрешна тревога. Със сдържана тъга, но без съжаление се обръща към изминалото. В думите му „познавам своя път нерад, богатствата са ми у мене” се долавя абсолютната духовна самоовладяност на човек, чието съзнание вече не е измъчвано от никакви въпроси и потиворечия:

Ала сърце ми не скърби...

И както спокойно, без никакво самосъжаление говори за изживените си в бездомност и самота отминали дни, така без никаква приповдигнатост, съвсем естествено и закономерно в словото му се появява мисълта за победата:

... и за утеха, може би,
смъртта в победа ще дочака.

Но макар предчувстваната смърт на героя да е най-вероятно да го стигне „на война”, не за войнска победа става дума в цитираните по-горе стихове. Ключ към разбирането им е и присъствието на „Сиротна песен” в контекста на цикъла „Тиха победа”, където са събрани последните, писани на фронта творби на Дебелянов. Там, в реалността на войната, където смъртта е постоянно и необичайно близка, вътрешният поглед на човека се прояснява за логиката на живота. Неизбежно съпътстващите човешкото съществуване противоречия изглеждат освободени от драматизъм, крайностите се възприемат в тяхната постижима съгласуваност и взаимна необходимост. Преодолян е изразеният в „Черна песен” антагонизъм между деня и нощта, между дневното и нощното битие на човека. Вместо като враждебни едно на друго пространства на съзиданието и рушенето, Аз-ът ги вижда като взаимосвързани елементи на всемирна хармония:

Денят за труд е отреден,
за сласт и мирен сън – нощта...
(„Тиха победа”)

В това постигане на съгласуваност със света и собствената участ пред лицето на смъртта е същинската победа на Дебеляновия човек. За нея говори той и в „Сиротна песен”. Тъжен, но спокоен, напълно помирен със себе си и със съдбата, той се усеща изпълнен със сигурност, че е преминал през този свят, без да допусне противоречията и изпитанията да накърнят вътрешната му цялостност. „Ще си отида тъй както съм дошъл” е сдържан израз на заслужената самоувереност на лирическия герой, че каквото и да му се е случвало, е успял да съхрани своето аз.

<a href="http://www.kaminata.net/forum/dimcho-debelyanov-sirotna-pesen-t77839.html">Линк към Камината.нет</a>
