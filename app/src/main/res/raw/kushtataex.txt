Творческите изяви на Атанас Далчев започват през 20-те – 30-те години на ХХ век – време, което в културното съзнание е свързано с модерността. Литературният кръг “Стрелец”, към който принадлежи Далчев, отрича поезията на символистите, обявява я за “мъртва поезия”, защото тя отдалечава човека от реалността. Далчев настоява за завръщане на изкуството към всекидневните форми на нещата, за навлизане в литературата на предметното и сетивното. В стихотворенията си поетът насочва поглед към вещите – чрез тях изказва своята философска концепция за човека и света. Далчев разгръща темите за абсурда на екзистенцията, за безизходността и трагизма на човешкото.
Стихотворението “Къщата” последователно разгръща темите за изтлелите функции на дома, за заплашителността на природното, за изчезването на човека и превръщането на живота в Ад. Домът престава да бъде сакрален център и да обединява хората и любовта. Става част от отвъдното, в него се настанява демоничното. Човекът е мъртъв. Той не е стопанин, а временен гост в едно пусто, обезлюдено пространство, подвластно единствено на силите на злото.
Заглавието на стихотворението,както и заглавията на останалите текстове от “Прозорец”, е съществително име – поставя акцент върху предметното. Съществителното е в единствено число, членувано – насочва към конкретното, точно определеното – като че ли къщата е позната, близка. Самият текст опровергава своето заглавие – осъществява характерното за лириката “прескачане” от конкретното към обобщеното.Къщата се превръща в обобщен образ на трагичното изчерпване на живота, на смъртта на човека. Далчев не използва традиционния определител “дом”, защото домът носи идеята за уют, топлина, близост; за подреден и населен свят, а “къщата” е само място за обитаване; тя е лишена от одушевеността и светостта на дома. 
Първа строфа насочва към пространството на къщата, без да го назовава. Вместо това къщата е заместена с кратката форма на личното местоимение “я”, което подсилва внушението за нищожност и безличие. Тя като че ли е дадена “под наем”, превърната е в място за временно пребиваване. Наемателят е неизвестен, стопанинът е “дяволът”. Стихотворението е свидетелство за влиянието на диаболизма,което е едно от литературните явления на 30-те години. Свързано е с интереса към отвъдното, тъмното, демоничното, което предначертава човешката съдба. Настаненият дори и през деня в стаите мрак доутвърждава идеята за победа на силите на злото; символиката на мрака превръща дома в гроб. Вратата на къщата е “затворена всякога” – прекъсната е всякаква връзка с външния свят, отречена е възможността за изход, за пролука към светлината на живота.
Къщата е метонимия на затвореното, изчерпано, мъртво живеене . Дъждът във втора строфа “гризе мазилката и бяга/ през счупените водостоци от олово”. Дъждът е с преобърнати функции спрямо традиционните представи . Той не е оплодителният дъжд, възвестяващ пречистване и обновление, а заплашителна стихия, която руши създаденото от човека, оставя след себе си разтление. Проядената мазилка и счупените водостоци са белезите на грозотата и разпада. Стените на къщата са сиви – за разлика от други текстове на Далчев, където бялото и черното са в ярък контраст, за да очертаят отсъствието на останалите цветове от житейската пъстрота, тук бяло и черно са се слели в сиво, за да подчертаят еднообразието и монотонността на безсмисленото битие. Сив е и цветът на оловото, но то внушава и идеята за студенината, за тежестта на живота. Светът, лишен от смисленост и пълнота, е болен, грозен – влагата избива по стените “като пот по челото на болен”. Природното и човешкото са еднакво белязани от хаоса и мъртвилото.
В синхрон с обезлюденото и мъртво пространство е и художественото време в текста. Нощта е символ на отвъдното, на смъртта, време е на силите на злото. То връхлита света агресивно: “писна ненадеен вятър,/ разтвори се, затвори се вратата,/ завиха нощни кучета на двора”. Оказва се обаче, че “там” ,откъдето Смъртта идва и “тук” ,където пристига, са с изравнени характеристики. Воят на кучетата е злокобен, подчертава тържеството на демоничното – кучето е хтоничен символ, обвързано е с подземния свят и смъртта.
В пустото пространство на къщата се появява “черна сянка, дълга като копие”. Сянката е онова, което се противопоставя на светлината. Тя е проява на отвъдното. Епитетът “черен” и сравнението “дълга като копие” открояват нейната обвързаност с тъмното и заплашителното. В митологичните представи сянката се отъждествява с душата. В текста на Далчев сянката е на “мъртвия,/ когото преди девет дни заровиха”. Душата на мъртвия не е намерила покой, обречена е да се скита между земното и отвъдното. На деветия ден след смъртта мъртвият трябва да започне своя друг живот, да се пренесе в едно от деветте небеса. Девет обаче се свързва и с кръговете на ада – присъствието на мъртвия в земния свят обозначава пренасянето на ада тук, на земята. Отречена е всяка възможна връзка с божественото и възможността за спасение – и на човека, и на света.
С творчеството си Атанас Далчев затваря всички врати към времето на символизма и акцентира върху земното, битийното, което е водеща тема през модерността на 30те години на 20.век. Човешкото съществуване е безцелно,изгубило всякакъв смисъл,светлина и живец. Далчев затвърждава идеята,че смъртта не настъпва в края на живота,а е едно непрекъснато повтарящо се събитие,участващо във всеки етап на човешкия живот.

<a href="http://www.kaminata.net/forum/analiz-na-stihotvorenieto-kashtata-ot-atanas-dalchev-t80707.html">Линк към Камината.нет</a>
