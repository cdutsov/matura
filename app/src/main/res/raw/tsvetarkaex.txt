    Стихотворението „Цветарка” е една от малкото творби в сбирката „Да бъде ден”, което не е публикувано в пролетарския печат, но то по нищо не отстъпва на останалите стихотворения на Смирненски със своята ярка образност и внушения. В него се открива мотивът за поруганата красота на „ малката цветарка” , станала поредната жертва на града, колекционер на „ хиляди души разбити” .
В творчеството на Смирненски градът е амбивалентен образ. От една страна той е мястото на деградация и потъпкване на чистите идеали, а от друга- се превръща в арена на битката между старото, ретроградното, и новото, което обещава промяна и обновление на несправедливия, жесток свят. В творбата „ Цветарка” се открива първото значение на града, който наподобява голямо каменно чудовище, което дебне своите жертви в мрака. Характерно за стихотворението обаче е, че в него на романтическия мотив, присъщ за символистичната поезия, се противопоставя основната тема на пролетарската поезия – загубеното достойнство на бедните, на унизените и оскърбените. Чрез този умел контраст се внушава идеята за обречеността на „ децата на града” и за съдбата на красивото в един порочен свят, където с ценностите се търгува, а материалното е взело превес над духовното.
„Цветарка” започва с нежно и загадъчно поднесено контурно изображение на Витоша:”Тази вечер Витоша е тъй…” Назованият емблематичен географски обект – планината Витоша-по косвен път конкретизира мястото на лирическото действие – София, столицата, към която се устремяват много хора в търсеното на възможности за по- добър живот. Пейзажът е и реалистично конкретен,и романтично красив и тъжен,изграден е с познатата образност и лексика на символизма,но е изцяло осмислен и логически подчинен на творческа цел на автора да изрази болката си от драматичната беззащитност на младостта в големия град и недоволството си от антихуманното устройство на съвременното му общество. В картината се открояват два плана.Първият е зрително осезаем и се характеризира с единството на конкретното –“тази вечер”,”Витоша”,”гребен”,”звезди”- а авторият-метафорично- символен, който се експлицира в епитетите “загадъчна”,”нежна”.”смътния”и сравненията-“като теменужен остров в лунно сребърни води” и “сякаш в болка безнадеждна”.Психологизмът във втория план се засилва до драматично предсказание посредством ефимерни образи :”смъртен гребен”,”тънка пара”,и чрез маркери на крехкостта-“бледи есенни звезди”-и тяхното изчезване,с които читателя ще успореди в следващите строфи централния лирически персонаж на стихотворението. Това наподобява други творби на Смирненски, в които пък се открива мотивът за снега, който се превръща в кал. Чистотата, невинността биват потъпкани в хтоничното пространство.
С втората строфа се въвежда образът на града чудовище, който е „ грамаден” и „ задъхан”. Епитетите създават както усещането за напрежение и стрес, така и загатват за неговата необозримост- там са събрани хиляди хора, чиито съдби са оплетени в мощния водовъртеж на забързания делник. „ Гранитната пазва” пък говори за града мащеха. Прегръдките на майката, обикновено даващи топлина и обич, тук олицетворяват студенината и жестокостта. Нещастните „ деца” няма да намерят там пристан и утеха, защото градът е чужд за техните болки и страдания. Той не е фон на събитията, а пряк участник в тях, който със задоволството на престъпник складира доказателствата за своя триумф- „ хиляди души разбити” . Обрисуван е като романтически герой, който шепне тайнствени истории, скрит под „ лунно наметало” . Създава се атмосфера на мистичност, но и на несигурност, която се подсилва от третата строфа. На пръв поглед градът е празничен и свети с безброй светлини. Улиците са препълнени с хора, търсещи почивка след работния ден, а музиката се лее в „ плавни звукове”, в които обаче се крият „ мъка и печал” . И изведнъж като видение от някоя Андерсенова приказка се появява главната героиня- „ малката цветарка” . Тя е сравнена с „ русалка” , което говори за нейната красота и невинност. Нейният поглед, огледало на душата й, е „ смутен и влажен”, което доказва нейната чистота и непорочност. Девойката не случайно продава именно цветя, защото тя самата много прилича на тях- крехка и нежна, но също и беззащитна. Друга асоциативна връзка между цветята и цветарката е, че и те като нея са отделени от корена, отрязани и обречени на бързо повяхване. Този мотив се подсилва и от жълтия цвят, символизиращ смъртта. Прекрасното няма място в един тъмен, порочен свят. То може да бъде допуснато там само за да бъде след това безмилостно унищожено. Продавайки „ от локал в локал” , героинята се приближава към своята зла участ. Представя се трагичната житейска истина- красотата и младостта не могат да гарантират щастие и безгрижие. В суровата действителност те се превръщат от деца на възвишеното, в рожби на суетата и покварата, с които се търгува. 
Социалните и нравствени внушения се засилват в следващия епизод,в който цветарката е продава в един от локалите. Нейната красота я прави лесна плячка за жадни погледи, чиито притежатели се отнасят с долен цинизъм към всичко. Те нямат усет за естетика. Хубавата девойка е само тяхната поредна прищявка, желаното бижу, което могат да купят и да захвърлят, когато им омръзне. Момичето сякаш е лъч светлина в тази обстановка на низост и пошлост, но злото, добило чудовищни измерения, със своито „ черни пипала” заплашва да го обвие в своя мрак. Красавицата продава красота, докато разглезената публика си мисли дали пък не е по-добре да си купи не жълтите хризантеми, а самата нея.От картината лъха безпомощност. Дори оркестърът, станал свидетел на случката в локала, „ въздъхва”, сякаш няма сили да пресъздаде в мелодия тежката, нерадостна съдба на малката цветарка, която е принудена да предлага своите цветя сама в дебрите на нощта. Времепространството “вечер-локал” подтекстово визира идеята за социалните контрасти-вечерта за някои е забавление и отмора,а за други труд и психологическо напрежение. След малко музиката отново гръмва като чрез епитетите „волнокрили” , „ смели” , „ горди” се създава усещането за свобода. Сякаш звуците ще избягат от локала затвор и града ад, за да открият един по- хармоничен, съвършен свят, но това е само илюзия- накрая те се приземяват като „ мек приятен сняг” . Последният цитат отвежда към други творби на Смирненски, в които също се открива мотивът за снегът, който обаче бързо се разтопява. Това загатва, че чистите идеали рано или късно биват омърсена в голямото, незащитено пространство на града. 
Последната строфа разкрива трансформацията, настъпила с героинята. Тя като че ли е осъзнала ролята си на жертва плячка на града колекционер на разбити души, затова погледът й е „ смътен и нерад” . Той алюзира мъката и страха, съпътстващи осъзнаването за обреченост, и отвежда към друго стихотворение на Смирненски- „ Уличната жена” . То може да се приеме като продължение на „ Цветарка” – бъдещето на красивата девойка продавачка добива плът и кръв. Тогава крехкото цвете, символ на младостта и живота, вече ще е увяхнало, а безпътната жена ще се кичи с него като спомен от миналото. 
С повторението на описанието на града се затваря композицията на творбата. Нищо не се е променило. Нови и нови хора загубват душите си в дуела с чудовището град. Стихотворението „ Цветарка” е поредната творба на Смирненски, в която той рисува жестоката реалност такава, каквато я вижда- обричаща човека на безкрайно страдание и унижения. Чрез творбата си авторът иска да разбуди обществената съвест за промяна на несправедливия свят, където властва материалното и долното, и да накара читателя да се замисли за всички онези малки момиченца, които като Малкия принц се опитват да защитят своето цвете от жестокостта на реалния свят. Цветето, наречено невинност.

<a href="http://www.kaminata.net/forum/analiz-na-stihotvorenieto-tsvetarka-hristo-smirnenski-t79952.html">Линк към Камината.нет</a>
